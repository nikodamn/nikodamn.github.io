---
layout: article
title: "Pasmo Wielkiej Raczy"
modified:
categories: "Trips"
excerpt: "Pomaturalne góry we dwoje."
tags: [góry, podróże]
image:
  feature:
  teaser:
  thumb:
date: 2012-08-08T23:15:21+02:00
---

W związku z faktem, że Victoria wciąż nie chce przesłać mi zdjęć z lipcowego wypadu w góry, należy opisać tutaj drugą z wypraw górskich. Ostatniego dnia wakacji, jak na złość młodszym rocznikom, ja i Inga wycelowaliśmy nasz wzrok w Beskid Żywiecki. Przedtem należało jednak obrać azymut w kierunku trakcji PKP Inowrocław-Racibórz. Albert, który był naszą taryfą, razem z nami mógł kontemplować sprawność logistyki Polskich Kolei Pociągowych.

Po kilku godzinach jazdy byliśmy w Tychach. Podróż minęła nam nadzwyczaj dobrze, do czego znacznie przyczynił się prywatny przedział. Bawił nas widok obszczanego dworca Tych (których? haha.), który do połowy był pomnikiem menelstwa HWDP, moczu i upadku cywilizacyjnego, a z drugiej nowoczesnej europeizacji i otwieranych drzwi automatycznych. I patrz, gdzieśmy skończyli. W Tychach...

Trochę zmęczone, ale podekscytowane blerwiątka z trudem zmieściły się w pociągu do Zwardonia, który był bardziej przeładowany niż wagony zsyłki na Sybir. O 14 byliśmy już na miejscu i po krótkich zakupach mogliśmy zacząć wspinaczkę na szczyty Beskidów. Dopiero zaczęliśmy przyzwyczajać się do naszych siedemnastokilogramowych plecaków, gdy po niecałej godzinie byliśmy na miejscu. To znaczy w pierwszej chatce studenckiej Na Skalance. Ku naszemu zaskoczeniu tego dnia odbywać się tam miały koncerty. Wszystko wyglądało bardzo profesjonalnie - scena, konsoleta, akustyk. Pierwszy zespół wypadł średniawo, bo były to w zasadzie same covery poezji śpiewanej. Na drugi zespół (o podobnej stylistyce) zebrały się już naprawdę tłumy. Jakieś 50 osób w schronisku studenckim to naprawdę masa! Jednak najlepiej wypadł trzeci zespół, który z górami miał tyle wspólnego, że pochodził z Gliwic (wtf?). Sąsiedzi (a było ich sześcioro) grali typowe szanty, co wpasowywało się w nasze upodobania do morskich opowieści... Chłopacy dali czadu, a publiczność bawiła się fantastycznie tańcząc i śpiewając Hey, ho! Flookey Alley! i inne takie brednie.

<img src="http://nikodamn.github.io/images/WielkaRacza/1.jpg">

<img src="http://nikodamn.github.io/images/WielkaRacza/2.jpg">

<img src="http://nikodamn.github.io/images/WielkaRacza/3.jpg">

Do czwartego zespołu nie dotrwaliśmy przez mieszankę wcześniejszych pociągów i późniejszego wina. Wylądowaliśmy w naszym (pożyczonym od Famułki) namiocie. Wcześnie rano wyruszyliśmy w stronę szczytu Wielkiej Raczy i dalej Przegibka. Trasa miała być długa - jakieś 7 godzin.

<img src="http://nikodamn.github.io/images/WielkaRacza/4.jpg">

Początek był morderczy. Nie byliśmy jeszcze dobrze wczuci w wędrowanie z plecakami, gdy napotkaliśmy najtrudniejszą część całej wyprawy - podejście na Kikułę. Musieliśmy robić przystanki co chwilę, ale po zdobyciu Kikuły było już tylko lepiej. Trasa pozwoliła nawet na zrobienie jakiegoś zdjęcia.

<img src="http://nikodamn.github.io/images/WielkaRacza/5.jpg">

Po dotarciu na Wielką Raczę podjeliśmy decyzję, że na Przegibek (2 h) idziemy następnego dnia. Spaliśmy w PTTK, który okazał się świetnym pomysłem. Oprócz pryszniców, łóżek i dachu nad głową w cenie znajdowały się najpiękniejsze widoki jakie mogliśmy sobie tam wyobrazić.

<img src="http://nikodamn.github.io/images/WielkaRacza/6.jpg">

<img src="http://nikodamn.github.io/images/WielkaRacza/7.jpg">

Cudownie wyspani, mimo długiego siedzenia przy wieczornej herbacie i piwie, zjedliśmy śniadanie w towarzystwie kota i wyruszyliśmy na Przegibek. Wiedzieliśmy, że trasa będzie krótka i mniej uporczywa, dlatego nie śpieszyło nam się.

<img src="http://nikodamn.github.io/images/WielkaRacza/8.jpg">

Po drodze cieszyliśmy się pięknymi widokami, lasem i jagodami. Szło się fantastycznie, nawet z tymi plecakami.

<img src="http://nikodamn.github.io/images/WielkaRacza/9.jpg">

<img src="http://nikodamn.github.io/images/WielkaRacza/10.jpg">

Na Przegibku było pięknie. Już wiedzieliśmy, że tutaj spędzimy trzecią noc. Rozbiliśmy namiot w sąsiedztwie konia wyglądającego jak krowa. Rozpoczęliśmy gotowanie obiadu (ach ten szakaron makaron!), leniwe palenie papierosów i spoglądanie na szczyty gór.

<img src="http://nikodamn.github.io/images/WielkaRacza/11.jpg">

<img src="http://nikodamn.github.io/images/WielkaRacza/12.jpg">

Wieczorem poznaliśmy dwóch sąsiadów z namiotu - Jacka i Krzyśka. Kolejorze rozpalili ognisko przy którym gawędząc przesiedzieliśmy do późna. Tysiące historii i miliony śmiesznych anegdot potwierdzały cudowny klimat tego miejsca.

<img src="http://nikodamn.github.io/images/WielkaRacza/14.jpg">

Kolejnego dnia, za radą Jacka, postanowiliśmy zostawić sprzęt i plecaki na Przegibku oraz spędzić tutaj kolejną noc. Wolne barki dodawały nam tempa. Zdobyliśmy szybko Rycerzową, a później Młodą Horę. Przepiękne miejsca. Szczególnie to drugie, w którym znaleźliśmy nasz przyszły dom. Ponadto widzieliśmy woody'ego woodpeckera.

<img src="http://nikodamn.github.io/images/WielkaRacza/15.jpg">

<img src="http://nikodamn.github.io/images/WielkaRacza/16.jpg">

Po tych pięknych trasach będących prawdziwym odprężeniem ugotowaliśmy tradycyjny już obiad. Dalej czekała nas kolejna noc przy ognisku z kolejarzami. Nasze rozmowy, z dobrze już znanymi kumplami, wspomagaliśmy pysznym piwem z sąsiedniego Żywca. Dotarła do nas także trójka poznaniaków. Wyjątkowo dziwnych poznaniaków...

Rano chłopacy powiedzieli, że podwiozą nas do Tych na dworzec. Nie mogliśmy obejść się ze szczęścia i podziwu dla narodu Ślązaków. Oczekując na luksusowy transport w postaci Volkswagena Polo mogliśmy się lenić.

<img src="http://nikodamn.github.io/images/WielkaRacza/17.jpg">

Dojechaliśmy do Tych. Stamtąd mieliśmy 3 godziny do pociągu. Długo zwiedzaliśmy miasto w poszukiwaniu za jedzeniem. W końcu udało się nam posilić i już kilka godzin później byliśmy w Bydgoszczy. Po drodze jednak krążyły plotki (a raczej rozsiewał je pewien staruszek), że pociąg jedzie przez Inowrocław z powodu awarii na torach, a we Francji wybuchła elektrownia atomowa...

Wylądowaliśmy w Bydgoszczy o 2:30. Pociąg mieliśmy o 5:30. Jak rasowe blerwy zagotowaliśmy sobie gorące kubki przy użyciu butli. Tak. Na dworcu. Później już tylko krótka drzemka i byliśmy w Inowrocławiu. Niestety. Niestety, bo było magicznie, jakby jakaś niesamowita aura wisiała w tamtejszym powietrzu.